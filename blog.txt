 Consultancy als haarlemmerolie voor strategisch overleg

[iStock_000033754632Large.jpg] Bij externe opdrachten is er veelal operationeel contact. Strategisch contact alleen bij contractonderhandelingen en bij incidenten. Tactisch overleg schiet er vaak bij in. Terwijl dit een perfect smeermiddel is! Drie tips om inhouse consultancy tot een succes te maken.

Vorig jaar heb ik voor PostNL Billing & Document Solutions een consultancy-opdracht uitgevoerd voor het Nederlandse onderdeel van een internationaal opererende bank / verzekeraar. Voor deze organisatie verzorgt PostNL al jaren het printen en verzenden van documenten als polissen, waarde-overzichten, schadeformulieren en overige verzekerings- en pensioendocumenten. Na het printen worden de documenten geconverteerd en gebundeld aangeboden als partijenpost. Jaarlijks gaat het om ruim tien miljoen mailpacks.

Tijdens de laatste contractonderhandelingen bleek behoefte aan een onderzoek naar hoe deze organisatie jaarlijks kan besparen op porti en print. Door zowel printprocessen te optimaliseren als outputstromen te digitaliseren. En ze wilden klanttevredenheid verhogen. Klanten hebben nu eenmaal ook graag tevreden klanten. Een opdracht die perfect in mijn straatje past.

Tactisch vaak het derde wiel aan de wagen

De opdracht werd strategisch geformuleerd, waardoor het ook directie-aandacht had. Vervolgens verzorgde de stafdienst de uitvoering, om snel te kunnen schakelen met verschillende business lines. Ik werd gekoppeld aan een collega van deze organisatie die met dezelfde opdracht op pad was gestuurd.

Het project ging van start. Er moest veel gebeuren dus er was veelal operationeel contact. Dagelijks werden leveringen en problemen besproken en planningen gedeeld.
Tactisch overleg schoot er vaak bij in. En strategisch overleg vond – naast contractonderhandelingen – slechts plaats als er zich belangrijke incidenten voordeden. Een gemiste kans!

It’s the relationship stupid!

Ik ben van mening dat er op alle drie niveaus een goede werkverstandhouding moet zijn om een partnership van waarde met de klant aan te gaan. Het faciliteren van inhouse consultancy heeft voordelen voor beide partijen.

Tactisch contact goed inzetten is hierbij key! Tactisch is de verbindende schakel tussen strategie en operatie. Door in contact te staan met operatie, zie je wat er op de werkvloer gebeurt. Je hebt inside information. En bent in staat om nieuwe voorstellen voor programma’s te doen en een gedegen business case uit te werken richting directie. Je kunt op strategisch niveau proactief en innoverend zijn. Zo groei je van uitvoerder naar consultant en voeg je daadwerkelijk waarde toe voor de klant. Dus door tactisch overleg te initiëren, kun je strategisch opschalen! Daarnaast worden – door deze multi level relationship – sales opportunities eerder ontdekt en opdrachten eerder gegund.

Positief voor ons als PostNL omdat we strategisch contact kunnen intensiveren. We zitten aan tafel bij de juiste mensen en kunnen zo werken aan een langdurige relatie met de klant. De klant heeft er ook veel aan, omdat deze kennis in huis haalt die zelf niet voorhanden is. En zo liften zij mee op de innovatie van PostNL.

Drie tips om inhouse consultancy tot een succes te maken

1. Stel een geheimhoudingsverklaring op: Ligt natuurlijk voor de hand, maar wordt vaak vergeten. Terwijl ‘kunnen vertrouwen in en bouwen op’ een essentiële voorwaarde is voor het inhuren van een externe.

2. Werk minimaal 2 á 3 dagen per week op locatie bij de klant: Het intensief samenwerken en gezamenlijk optrekken resulteert in een extra dimensie: collegialiteit. Dit levert de bekende rekensom: 1+1 = 3 op. Je wordt sneller onderdeel van het bedrijf, lijnen worden korter en je kan breder kijken dan slechts jouw opdracht. Het helpt enorm om, naast een professionele klik, ook een persoonlijke klik te hebben.

3. Maak gebruik van de faciliteiten van de klant: Denk hierbij aan een e-mailadres, laptop, werkplek ed. Zo vond ik het prettig om een e-mailadres van de klant te hebben. Hierdoor is het eenvoudiger om contact te leggen met de medewerkers omdat niet direct zichtbaar is dat je een externe consultant bent. Ik heb gemerkt dat het maken van afspraken sneller gaat. Mocht het om welke reden niet vlot genoeg lukken, kan er teruggevallen worden op de secretariële ondersteuning van de afdeling waar je te gast bent.


Mind the gap

Een belangrijke valkuil is dat je als aanspreekpunt van de operatie gaat fungeren. Hierdoor kan je je niet meer concentreren op de opdracht waarvoor je uiteindelijk bent ingehuurd. Zorg er dus voor dat je hier duidelijk over bent. Dat alles op operationeel niveau vlekkeloos verloopt. Dat het operationeel management zelf haar rol goed oppakt. Zodat jij je kunt concentreren op je opdracht. Natuurlijk blijf je wel aangehaakt en ben je een luisterend oor in geval van incidenten. De feeling met operatie zorgt er ten slotte voor dat je strategisch beter kunt adviseren.

Conclusie

Voordelen van deze werkmethode is dat het op een bijna natuurlijke manier de leverancier-klant relatie promoveert naar een partnership, waar beide partijen belang bij hebben. Het intensieve contact op tactisch niveau bevorderd contacten op strategisch niveau. Resultaten moeten ten slotte regelmatig gepresenteerd worden. Kun je mooi gebruik maken van de gelegenheid om business cases onder de aandacht te brengen.
Hierdoor zit de directie niet alleen tijdens de contractonderhandelingen en escalaties rond de tafel, maar ook voor een onderzoek, programmavoorstel of business case. En is consultancy als haarlemmerolie voor strategisch overleg. Hierdoor wordt zaken doen nog leuker!

Johan Molenaar is business consultant bij Cendris Data Services. Mocht je van hem met gedachten willen wisselen of vragen hebben over dit onderwerp, hij is bereikbaar via 06 - 515 719 56 of johan.molenaar@cendris.com